



























Mognadsprov | Start








  Hoppa till huvudinnehåll










Mognadsprov



 









Mognadsprovets huvudsakliga funktion är att du som studerar på Arcada visar din ämnesmässiga och språkliga mognad. Mognadsprovet skrivs som en essä, uppgiftsformuleringen bygger på ditt lärdomsprov.

I mognadsprovet visar du din förmåga att skriva en utredande essä om ett ämne som anknyter till ditt lärdomsprov. Du får inte ha ditt lärdomsprov framme när du skriver mognadsprov. Mognadsprovet skrivs när lärdomsprovet är godkänt och presenterat.
Sakinnehållet bedöms först av handledaren. Granskningen omfattar även arbetets titel. Därefter bedöms språket av behörig språklärare. Efter provet får du vid behov feedback på ditt prov och förutsätts därefter göra de korrigeringar som krävs.
Språket i mognadsprovet
Om du har svenska eller finska som skolspråk före Arcada skriver du mognadsprovet på ditt skolspråk. Det är alltså skolbildnings­språket före Arcada, inte utbildningens språk, som avgör på vilket språk du ska skriva mognadsprovet.

Skolspråket är det språk som du har gått grundskolan och/eller gymnasiet på.
Om du har gått andra stadiets utbildning i yrkesskola är det grundskolans språk som är skolspråket.
Om du enbart har gått yrkesskola i Finland men fått din tidigare skolutbildning i ett annat land omfattas du inte av den här lagstiftningen som kopplar skolbildning med mognadsprovet. Du ska skriva ett mognadsprov som innehållsgranskas, men mognadsprovet språkgranskas inte och du får inte ett språkintyg över utmärkta kunskaper i svenska.
Om du har fått din skolbildning i ett annat land än Finland språkgranskas inte ditt mognadsprov. Det här gäller även om du har fått din skolbildning i Sverige.

Innehållet i alla mognadsprov granskas först av handledaren. Därefter språkgranskas de mognadsprov som ska språkgranskas av en språklärare i respektive språk. För personer med svenska (/finska) som skolbildningsspråk betyder ett godkänt mognadsprov att de har uppvisat utmärkt muntlig och skriftlig förmåga i svenska.
Mognadsprov som skrivs på engelska språkgranskas inte, eftersom kopplingen till den officiella språkkompetensen bara berör de inhemska språken.

Mognadsprovet är en essä och omfattar ungefär 400 ord.
Rubriken för ditt lärdomsprov ska nämnas i essän.
Mognadsprovet ska ha en inledning, avhandling och avslutning. Du ska själv ge essän en lämplig rubrik. Essän ska bilda en logisk helhet som kan läsas och förstås av någon som inte känner till innehållet i ditt lärdomsprov från förut.
Texten ska vara i det närmaste felfri. Du ska visa att du behärskar de allmänna skrivreglerna. Stilnivån ska vara saklig.
Texten innehåller inte grova syftningsfel.
Ordföljden är korrekt.

Ett mognadsprov som innehåller upprepade fel av någon av de typer som uppräknats ovan måste bearbetas enligt språkgranskarens anvisningar.



























